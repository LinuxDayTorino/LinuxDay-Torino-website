# Linee Guida relatori Linux Day Torino

Gentilissimo relatore!

Anche quest'anno (a quanto pare) si avvicina il Linux Day e sicuramente avremo tutti parecchio lavoro da svolgere perciò, prima di lasciarti al tuo lavoro, vorremo ancora ringraziarti per il tuo interesse nel mondo del software libero e augurarti il massimo del divertimento e di essere te stesso davanti a tutta la community torinese!

## Informazioni

Si invitano i relatori a fornire più informazioni possibili riguardanti il proprio talk. In particolare:

Inoltre, ti chiediamo un piccolo spoiler sul tuo talk e qualche informazione su di te.

* Titolo — Il nome del talk (max. 30 caratteri)
* Abstract — Le tematiche del talk (max. 200 caratteri)
* Descrizione — Come saranno affrontate le tematiche del talk nell'ora a disposizione (max. 2000 caratteri)
* Materiali — Le proprie slide o altro materiale
* Immagine — Un'immagine o un logo per il proprio talk

È molto apprezzata la traduzione in lingua inglese e, se possibile, piemontese.

## Relatore

Per ogni relatore del talk, specificare (`*` = prodotto surgelato):

* Nome\*
* Cognome\*
* Username amichevole\* (e.g. "boz")
* Indirizzo e-mail (non sarà mostrato sul sito)
* Licenza di software libero preferita (e.g. GNU AGPL; WTFPL; ecc.)
* Breve biografia in Italiano e in Inglese
* I tuoi interessi e le tue skill, auto-valutate da -4 a 4 (esempio: Python++, bagna càuda++++, NodeJS-, pizza con ananas----, ecc.)
* Sito web personale (business-card e/o blog personale ecc.)
* Vari social a tua discrezione (GitHub, Twitter, Facebook, LinkedIn, ..)

È possibile specificare l'immagine del proprio profilo registrandosi in [Gravatar.com](https://it.gravatar.com) oppure fornendo un'immagine profilo almeno 256x256px.

## Materiale

I RELATORI NON DEVONO CREARE MATERIALE CONTENENTE VIOLAZIONI DI COPYRIGHT DATO CHE SARÀ RESO PUBBLICO A NOME DEL Linux Day Torino.

I relatori sono fortemente invitati ad utilizzare una delle seguenti licenze culturali libere per il proprio materiale, qui elencate in ordine di preferenza:

* [Creative Commons Attribuzione-Condividi allo stesso modo](https://creativecommons.org/licenses/by-sa/4.0/deed.it)
* [GNU Free Documentation License](https://www.gnu.org/licenses/fdl.html)
* [Creative Commons Attribuzione](https://creativecommons.org/licenses/by/4.0/deed.it)
* [Creative Commons Pubblico Dominio](https://creativecommons.org/publicdomain/zero/1.0/deed.it)

All'interno del materiale non dimenticarsi di specificare:

* Nome e cognome dei relatori ed eventuali contatti (per permettere domande)
* Licenza del materiale
* Riferimenti al Linux Day Torino (+ data)

## Strumenti utilizzati

SI INVITANO I RELATORI A **NON PROMUOVERE SOFTWARE NON-LIBERO** DURANTE IL TALK, IN QUALSIASI MANIERA.

È ad esempio inaccettabile che i computer utilizzati per le slide abbiano sistemi operativi non liberi.

## Consigli per l'esposizione

Il segreto generale per la riuscita di un talk (e di qualsiasi altra cosa nella vita) è il seguente: rilassati, sii te stesso, divertiti.

Immagina di essere seduto di fronte a te. Immagino che durante il talk vorresti essere in qualche modo sorpreso, vorresti imparare cose nuove e, soprattutto, vorresti divertirti. Questi perciò dovrebbero essere i tuoi obiettivi.

Abbiamo qualche ulteriore consiglio in funzione dell'aula in cui sarai, ma prima di essi, ti consigliamo di dare un'occhiata al programma di quest'anno almeno per sapere chi parlerà prima di te (e di eventualmente incontrarli per fare le dovute presentazioni e spiegare loro di cosa parlerai, così potranno introdurti quando terminerà il loro talk), nonchè a tua volta di conoscere chi verrà dopo di te. Se sei alla prima ora, ti toccherè fare una piccola infarinatura su cosa sia il [Linux Day](http://linuxday.it/) e se sei all'ultima ora, beh... corri! Le T-shirt per te e per il tuo pubblico stanno finendo!

### Aula base

Se sei stato assegnato in un _aula base_ non dovresti avere paura di affrontare un pubblico generalista, il quale solitamente è molto più affamato di una infarinatura generale che da incomprensibili dettagli tecnici su come si realizza un kernel partendo dalla compilazione delle GNU coreutils. Per questo motivo, potresti essere sorpreso da quanto quest'aula non sia da sottovalutare. È quasi certo che per molte persone fra il pubblico sarai il primo punto di contatto nella loro vita con il mondo del software libero. Gli occhi di molti giovani, adulti, anziani, sentiranno parlare di software libero per la prima volta da parte tua e decideranno se innamorarsi di questa community o se scappare a gambe levate. È una grande responsabilità e ti siamo grati per questo compito molto delicato.

### Aula dev

Se sei stato assegnato in _aula dev_ il segreto è uno solo: non dimenticarti di dare una prima infarinatura generale per chi è ancora laico sul tuo argomento, ma poi non dimenticarti di spingere come un dannato su tutti i dettagli che vuoi comunicare e che possano incuriosire. Se nei primi minuti riesci a suscitare interesse sull'argomento anche ai programmatori laici nel tuo campo, e se alla fine del talk sei anche riuscito a diffondere qualche dettaglio per chi sull'argomento già sapeva qualcosa, allora sei un grande! Che il codice sia con te (ma non troppo, e non troppo poco!).

### Aula sys

Se sei un relatore assegnato in _aula sys_ probabilmente sei un nerd senza le benchè minime conoscenze sociali su come ci si approccia ad un pubblico. Poco male, va bene così, tanto entrano solo nerd nella tua aula (la quale viene appositamente chiusa a chiave e riaperta a fine talk per tenervi tutti buoni).

### Aula misc

Se sei stato assegnato in _aula misc_ possiamo consigliarti di non avere paura di essere piuttosto generico (dato che potenzialmente avrai in parte un pubblico generalista) ma allo stesso tempo di non aver paura di diffondere dettagli molto tecnici sul tuo argomento. L'aula misc è una sorpresa, quindi buona fortuna!

## Contatti modifiche al sito

Inviare il tutto al webmaster attuale per il 2019 su:

* E-mail: gmail at succhia dot it
* Telegram: @bozzy

Ancora un buon divertimento a tutti! Ci vediamo al Linux Day.
